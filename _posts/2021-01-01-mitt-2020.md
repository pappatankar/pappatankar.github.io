---
layout: post
title: "Mitt 2020"
description: "En snabb genomgång av mitt 2020."
tags: [sammanfattning, 2020]
categories: []
comments: true
---

Det är rätt mycket som har hänt detta året, att få barn under det stora 2020,
coronaåret, har nog minsta sagt varit speciellt. Jag tänkte gå igenom vad det
egentligen är som har skett under året men kommer nog att fylla i detaljer om
enskilda delar i separata inlägg för att göra dem rättvisa.

Vi påbörjade året med att vara gravida i vecka 6, vi hade inte berättat för min
familj än då vi ville vänta tills det var någorlunda säkert, i vecka 12. Men vi
hade berättat för sambons familj, då hon firade jul med dem och tyckte att det
skulle varit uppenbart att inte dricka alkohol.

Ryktet om Corona hade redan startat om jag minns rätt, men det var ännu
avlägset och kunde ju inte påverka en. Vi blickade framåt med hopp, investerade
en del lösa pengar i fonder då det ju “skulle ha gjorts för länge sedan”. Tänka
sig chocken man fick när ekonomin rasade snabbt i mars, men nu har det
återhämtat sig som tur är.

Vi njöt av en stillsam tillvaro, vi gick på teatrar, myste med våra katter och
umgicks med familj och vänner. Samt så planerade vi inför tillskottet av vår
nya familjemedlem. Vi började fundera ut namn, fast tjejnamn då de av någon
anledning känns enklare. Vi lyssnade på gravidpoddar och iakttog kroppens sakta
förändring.

Vecka 12 passerade och vi fick möjligheten att göra KUB undersökningen, det
skulle bli vårt första ultraljud. Innan Corona så jag fick följa med! Det var
riktigt häftigt att få se sin lilla bebis för första gången. Men han ville inte
ligga rätt för att mäta nacken, så det fick bilen ombokning. Denna följde jag
inte med på då det tyvärr krockade med jobbet. Risken för avvikelse var låg,
minns inte exakt men det var i lägsta laget. Så nu när vi passerat den
ödesdigra missfallsgränsen och han såg ut att må bra så var det dags för mig
att berätta för min familj.

Det var länge sedan jag var så nervös, vi hade umgåtts en hel dag av en annan
anledning och i slutet av dagen så tvingade jag mig att säga “Jag och sambon
ska få barn”. Ögonblicket mellan att man uttalat det och de har hunnit ta in
vad man sagt känns oändligt och tystnaden är markant. Men så självklart
utbrister sig en glädje snabbt och man kan pusta ut.

Sedan kom Corona även till Sverige. RUL i vecka 20 fick jag inte vara med på,
vi skulle ju få reda på könet då. Barnmorskan skrev ner könet på en lapp som vi
fick öppna tillsammans efteråt. Osäker på om de faktiskt får göra så, men vi
var glada för att få reda på det tillsammans. Jag och sambon möttes efter
ultraljudet på en liten lunchdejt där vi öppnade lappen och tillsammans fick
reda på att vi skulle få en lite pojke. Bara att stryka alla fina tjejnamn och
satsa helhjärtat på pojknamn, klurigt värre!

Våren slog till och vädret blev njutbart. Corona hade medfört att jag nu
jobbade hemifrån en del, lyxigt att kunna sitta med laptopen i solen och få
betalt för det. Dock hade nu alla gravidkurser ställts in, och det fanns inga
bra ersättningar online. Senare fick vi en lista på rekommenderade youtube
videos, men man hade ju kunnat tycka att det skulle funnits en nationell
lösning på detta och inte att regionerna själva skulle hantera det. Vi hade
även hört gott om profylaxkurser och nog bestämt oss att gå det långt tidigare,
men detta behövde vi ju också ta online nu. Kurser som man betalar för finns
det ju gott om, men som tur är så kan man ta profylaxkurs på
friskvårdsbidraget, hett tips!

Sommaren kom och jag hade bestämt mig för att spara min semester tills vår son
skulle födas, och då förlänga mina 10 pappadagar. Detta medförde att jag
jobbade genom hela sommaren, men med ett år då man ändå inte kunde resa och
även jobbade hemifrån så gjorde detta inte så mycket. Inte för att jag reser så
mycket vanliga år. Men att spendera höggravida dagar ii närhet med min sambo
var mycket trevligt, vi kunde äta frukost och lunch tillsammans, ta en promenad
mitt på dagen och på så vis kunde jag känna mig lite mer delaktig i resan som
en graviditet är.

Beräknad födsel var i slutet av augusti och sammanlagt med pappadagarna och
semestern som jag sparat skulle jag vara hemma i 6 veckor från födelsen. Gossen
ville dock inte dyka upp när det var tänkt utan sambon gick till bf +10 innan
igångsättning sattes igång. Vi var oroliga för att han skulle bli större av att
vara kvar längre och då medföra en jobbigare förlossning. I vilket fall så fick
vi möjlighet att påbörja igångsättning i hemmet, och mitt på dagen nästa dag
föddes han med kejsarsnitt efter en intensiv natt. Mer detaljer tar jag nog i
ett separat inlägg.

Helt underbart var det att bara kunna släppa allt och ta varje stund som den
kom, det blev mycket bebismys i soffan kan jag säga. Vi låg hud mot hud och
kollade på netflix och bara njöt. Eftersom vi satsade på amning och det
dessutom verkade fungera så fokuserade jag på att hjälpa till på andra områden
där jag var bättre lämpad, rapa bebis, byta blöja, handla och laga mat,
småstad, tvätta etc. De första två veckorna flög förbi i ett nafs,
rekommenderar alla att försöka stanna hemma längre. Man hade inte riktigt
hunnit upprätta några rutiner eller komma på massa lösningar och trix än så det
var skönt att veta att jag skulle vara hemma ett tag till. Gossen mådde mycket
bra och hade endast ett litet navelgranulom samt en trång tårkanal att klaga
på, och där var det nog mest vi som klagade. Men även dessa besvären löste sig
och han kunde fokusera på att tjocka till sig.

Men även denna ledigheten tog slut och det var dags för mig att återgå till
jobbet. Eftersom jag jobbade hemifrån för det mesta så var det mestadels sömnen
som ändrades kring detta. Jag behövde nu vara lite piggare på dagarna och kunde
inte ta tupplurar när det passade på dagen. Så jag tog nu mindre ansvar på
natten för att kunna få sova lite mer. Min sambo har verkligen varit en klippa
här, hon har ju inte sovit en riktig natt på snart 4 månader, att hon ännu kan
föra ett samtal är imponerande! Men att jobba hemifrån när man har en liten
bebis gör ju att man lättare blir distraherad, att hjälpa till med småsaker
eller bara komma förbi för en liten puss kan u störa fokusen på arbetet. Men
denna tiden är ju väldigt begränsad så det får helt enkelt vara som det är.
Jobbet får jag gjort i vilket fall. Jag försöker att ta hand om honom en stund
på morgonen, och en liten längre stund på helg-morgnarna för att ge min sambo
en liten chans att ta igen lite välbehövd sömn. Men vi ser ju båda fram emot
att få sova en hel natt någon gång i framtiden. Undrar när det kommer ske?

Han förändras ju smått varje dag och det smarta knepet som har fungerat så väl
har plötsligt ingen effekt. Han är ju så himla fantastisk och underbar, man
vill ju bara stanna tiden och ha denna goseklumpen för alltid. Samtidigt så är
det så fantastiskt att se honom utvecklas och på något vis ta sig vidare genom
nivåerna som är livet. Första skrattet, första gången han sitter i knät, första
gången han greppar medvetet, första gången han lyfter huvudet från filten,
första gången han rullar runt. Ah ni alltså, livet är ett under.

